 # Sviluppo di un'infografica responsive per promuovere processi di dematerializzazione
 
Dal 2016 anche l’Università di Bologna ha potenziato la digitalizzazione dei processi amministrativi e di comunicazione per incrementare il risparmio della carta e favorire il benessere ambientale.  
In particolare, il campus di Cesena si sta impegnando per creare un'area dedicata alla piantumazione di nuovi alberi. Il piccolo bosco si troverà nei pressi dell'ingresso sul retro dello stabile.  
L'obiettivo finale di questa tesi è la creazione di un'infografica responsive dedicata a promuovere tutti questi processi di dematerializzazione.  

Scopo dell'infografica è mostrare dati, in particolare il numero di fogli di carta, di alberi, e il quantitativo di CO2 che un determinato processo è riuscito a risparmiare negli anni.  
Partendo da alcuni mockup è stata sviluppata un'interfaccia adatta ad ogni tipo di schermo.  
L'applicazione ha dovuto soddisfare un certo grado di scalabilità.  
L'aggiunta di nuovi progetti sostenibili all'infografica non dovrà essere, in futuro, un problema da gestire modificando l'intera struttura delle pagine.  
Anche l'effettiva l'implementazione di feature supplementari non dovrà essere dipendente dalla struttura già esistente.  
Il modo in cui vengono presentati i dati e le modalità d'uso sono semplici e intuitive. Qualsiasi tipo di utente deve infatti poter essere in grado di utilizzare l'infografica senza averla mai vista prima.  

Il seguito della tesi è così organizzato:
- Nel primo capitolo viene introdotto il tema della sostenibilità. Vengono illustrati gli eventi istituiti dall'ente delle Nazioni Unite relativi al tema che sono stati di maggior rilevanza nella storia. Vengono descritti gli obiettivi di sviluppo sostenibile con un occhio di riguardo per il problema del riscaldamento globale. Vengono inoltre trattati i temi Data Visualization e  Interactive Public Ambient Display. Il primo tratta di metodologie per mostrare determinati tipi di dati ad un utente visitatore, il secondo è un progetto di interazione tra persone e Display pubblici.
- Nel secondo capitolo vengono illustrati tutti gli strumenti che sono stati utilizzati per creare l'infografica. Vengono innanzitutto illustrati gli strumenti da cui più dipende il lato grafico, passando poi al vero e proprio Framework su cui è basato tutto il progetto, React.js. Infine vengono descritte alcune librerie utilizzate in aggiunta.
- Nel terzo capitolo viene descritto il vero e proprio sviluppo dell'infografica. Dopo aver fatto alcune considerazioni durante la fase di analisi si passa alla strutturazione del progetto e delle pagine che lo compongono. Successivamente vegonono aggiunti i componenti logici e di personalizzazione dell'interfaccia.

**Autore**: Angelo Filaseta  
**Relatore**: Dott.ssa Prandi Catia  
**Correlatore**: Dott.ssa Ceccarini Chiara  